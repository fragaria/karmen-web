---
title: Školy zapojují 3D tisk do výuky. Pomáhá jim s tím česká Karmen
date: "2020-08-05T22:12:03.284Z"
lang: cs
description: "Zapojení 3D tisku do výuky už není výsadou pouze technických vysokých škol. Alespoň jednu 3D tiskárnu dnes má také mnoho gymnázií, středních škol a učilišť. Dávají tak svým studentům náskok v době, kdy popularita a vyžití aditivní výroby nejen v průmyslu a designu stále roste. 3D tisk je součástí výuky buď jako specializovaný předmět, doplněk jiných předmětů, nebo ve formě zájmových kroužků. Příkladem je Střední průmyslová škola Třebešín. Díky spolupráci s Karmen zvládnou učitelé tiskárny snáze spravovat, studenti si zase užijí zajímavé přednášky a workshopy o 3D tisku, programování i zákulisí prostředí Karmen."
---


S 3D tiskem začali na Střední průmyslové škole Třebešín už v roce 2011, kdy si o víkendech postavili první open-source RepRap tiskárnu.

*“Za dobu vývoje a výuky 3D tisku jsme si prošli lecčím – od peripetií se sestavováním open source zařízení, přes nanášení lepidla na skleněnou podložku, kterou jsme občas našli vedle tiskárny, když se něco nepovedlo, až po současnost, kde je znát efektivita konstrukce, zlepšení ergonomie při sestavování a další vylepšení,”* říká učitel a lektor odborných předmětů z oblasti IT. David Frýbert.


Začátky 3D tisku a sny o Octoprintu
-------------

3D tisk byl ale ještě v plenkách, bylo nutné spouštět tisky manuálně přímo z tiskárny, chyběl přehled o tom, co se právě tiskne, kdy bude tiskárna volná, zda se něco nepokazilo apod. Pro školu, sídlící ve velké budově plné studentů, z nichž velká část měla o 3D tisk enormní zájem, šlo o velké komplikace.

*“Jelikož 3D tiskáren přibývalo, začali jsme si s kolegou před několik lety hrát s myšlenkou tiskového serveru na platformě [Octoprint](https://octoprint.org). Jak už to bývá, nebylo moc času na realizaci a spíše jsme přemýšleli nad 3D tiskem samotným - jak jej efektivně zapojit do výuky, jaké modely tisknout, zkrátka propojení a monitoring tisku šel jaksi stranou,”* přiznává David Frýbert.

Pořád však bylo nutné sledovat co, jak dlouho a pro koho která tiskárna tiskla. To bylo důležité pro přehled nákladů, monitoring vytíženosti jednotlivých strojů a řešení technických problémů. Kvůli nedostatku času, se kterým bojují snad všichni učitelé, tak měl “monitoring tisku” podobu tabulky, do které studenti a učitelé zapisovali klíčové údaje. Potom přišla možnost testovat pro školní využití nástroj na vzdálenou správu a monitoring 3D tisku [Karmen](https://karmen.tech).


S Karmen ovládají svoje tiskárny i na dálku
-------------

*“Po úvodní schůzce a seznámení s prototypem jsme našli přesně to, co jsme dlouhodobě potřebovali - možnost zapojit tiskárny do jedné sítě, vzdáleně monitorovat jejich provoz i integrovanou kamerou a možnost vytvářet uživatelské účty na několika úrovních,”* pochvaluje si Frýbert.

První verze měla i své nedostatky, které ale byly velmi rychle odstraněny. Karmen se neustále vyvíjí a vylepšuje, na aktivní zákaznické podpoře získají uživatelé rychlou pomoc s případnými problémy či odpovědi na veškeré související otázky.

3D tisk je pro studenty velkým lákadlem, na kterém se mohou naučit mnoho věcí o IT, programování i aditivní výrobě. *“Zdrojové kódy Karmen jsou [dostupné jako open-source](https://github.com/fragaria/karmen). Umožňujeme tím studentům a partnerským školám proniknout do toho, jak je Karmen naprogramovaná. V budoucnu chceme zapojit do rozvoje Karmen nejen studenty se zájmem o 3D tisk, ale i ty, které zajímá programování:  jim dáme k dispozici platformu, na kterou se mohou během svých školních projektů napojit. V rámci školního projektu studenti např. vytvoří aplikaci, která bude zobrazovat informace o aktuálně probíhajícím tisku včetně videa na velkém monitoru umístěném u vstupu do učebny.”* popisuje spolupráci škol s Karmen CTO Martin Bílek.

I když mnoho tisků probíhá přes noc a o víkendu, mohou na Třebešíně klidně spát, neboť mají možnost kontroly, zastavení i spuštění tiskových úloh vzdáleně např. i z mobilního telefonu.


300 štítů pro Tiskne celé Česko i díky Karmen
-------------

*“Velmi jsme uvítali kompletní přechod na cloud a další drobná vylepšení, která jsou součástí nejnovější verze. Například mít možnost si posvítit na to co se tiskne, je sice malé, ale významné plus. Nemusíme už po celou dobu tisku svítit v místnosti a rozsvítíme jen v případě potřeby. Pomáhá i tiskový management, v němž přesně vidíme, co a kdy jednotlivé tiskárny tiskly. Tím, že je vše připojeno přes wifi, odpadá složité zasíťování a řešení propojení komponent,”* vypočítává výhody Frýbert.

Střední průmyslová škola Třebešín se připojila k iniciativě [Tiskne celé Česko](https://tisknecelecesko.cz/) a i díky Karmen vyrobili na svých třech tiskárnách přes 300 obličejových štítů pro zdravotníky a učitele.

*“Na panu školníkovi bylo „jen“ sundat výtisky, očistit podložku a vše ostatní se mohlo řešit vzdáleně,”* říká k tomu Frýbert.

Karmen si zakládá na své otevřenosti a je školám technologickým i vzdělávacím partnerem. Nejde jen o usnadnění správy tiskáren. Studenti partnerských škol získávají zábavnou formou vzdělání nejen o 3D tisku, ale i programování. Karmen kromě toho nabízí i možnost vyzkoušet si, co vývoj softwaru v praxi znamená, a podílet se na dalším rozvoji aplikace, třeba v rámci ročníkových, bakalářských i diplomových prací.
